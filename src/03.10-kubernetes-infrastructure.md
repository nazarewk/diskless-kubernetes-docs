
## Struktura klastra Kubernetes

Wysokopoziomową strukturę klastra `k8s` przedstawia poniższy schemat:

![ ](assets/kubernetes-architecture.png){width=500 height=354}\

Na ilustracji wyróżnione zostało 5 grup funkcjonalnych:

1. administrator lub programista korzystający z klastra - `Developer/Operator`,
2. użytkowników końcowi aplikacji działających w klastrze - `Users`,
3. jeden lub więcej węzeł zarządzający - `Kubernetes Master`,
4. jeden lub więcej węzeł roboczy - `Kubernetes Node`,
5. wtyczka sieciowa (`Plugin Network`), czyli oprogramowanie realizujące
  komunikację sieciową w ramach klastra `k8s`.


#### Płaszczyzna zarządzająca

Węzeł zarządzający zilustrowany został jako jedna maszyna, ale w trybie wysokiej
dostępności składa się z co najmniej trzech kopii. W związku z tym trafniejszą
jego nazwą jest "płaszczyzna zarządzająca" (ang. _Control Plane_).

##### `etcd`
jest bazą danych kluczy i wartości, w której przechowywany jest zarówno
stan, jak i status klastra. Jest koncepcyjnie proste, żeby ułatwić skupienie się
na jej wydajności, stabilności i skalowaniu. Mimo że najczęściej
przedstawia się je jako składową węzła zarządzającego, nie jest to regułą, a
tym bardziej wymogiem.

##### `kube-apiserver`
jest jedynym sposobem na interakcję z `etcd` w ramach klastra `k8s`.
Zarówno zewnętrzni użytkownicy, jak i wewnętrzne procesy klastra korzystają z
interfejsu aplikacyjnego REST (ang. REST API) oferowanego przez `kube-apiserver`
w celu uzyskania informacji i zmiany jego stanu.

##### `kube-controller-manager`
jest głównym modułem zarządzającym, który dba o doprowadzenia klastra do oczekiwanego 
stanu. Uruchamia on pętlę kontrolującą klaster, na której bazuje wiele procesów
kontrolnych, jak na przykład kontroler replikacji i kontroler kont serwisowych.

##### `kube-scheduler`
jest modułem zarządzającym zasobami klastra.
Decyduje on, na których węzłach uruchamiać aplikacje, żeby zaspokoić popyt na 
zasoby, jednocześnie nie przeciążając pojedynczych węzłów klastra.

#### Węzeł roboczy

W klastrze `k8s` istnieją tylko dwa niezbędne elementy węzła roboczego, ale
w praktyce każdy z węzłów ma uruchomiony cały wachlarz aplikacji ułatwiających
zarządzanie nimi. Zilustrowanym przykładem jest `cAdvisor`.

##### `kubelet`
jest podstawowym procesem działającym na węzłach roboczych.
Monitoruje i kontroluje kontenery działające w ramach jednego węzła.
Na przykład wiedząc, że na węźle mają działać 2 instancje aplikacji
dba o to, żeby restartować instancje działające nieprawidłowo, dodawać nowe lub
wyłączać nadwyżkowe.

##### `kube-proxy`
jest drugim najważniejszym procesem węzła roboczego odpowiadającym za
przekierowywanie ruchu sieciowego do odpowiednich kontenerów w ramach klastra.

##### `cAdvisor`
jest opcjonalnym elementem węzła roboczego, który monitoruje zużycie zasobów i
wydajność kontenerów w ramach jednego klastra. Umożliwia automatyczne skalowanie
aplikacji, na przykład na podstawie dużego obciążenia pamięci RAM lub procesora.

#### Komunikacja sieciowa

Podstawowym założeniem `k8s` jest posiadanie własnego adresu IP przez każdą
aplikację działającą w klastrze, ale nienarzucanie rozwiązania je
realizującego to założenie.
Administrator klastra musi zadbać o konfigurację odpowiednich narzędzi,
zwanych w nomenklaturze `k8s` _overlay network_. 
Najprostsze koncepcyjnie jest stworzenie na każdym węźle wpisów
`iptables` przekierowujących adresy IP na wszystkie inne węzły, a 
najpopularniejszymi rozwiązaniami są:
[`Flannel`](https://github.com/coreos/flannel#flannel) i 
[`Project Calico`](https://www.projectcalico.org/).


W klastrze `k8s` istnieją 4 podstawowe rodzaje komunikacji sieciowej:

1. wewnątrz kontenerów należących do jednej instancji na adresie
    `127.0.0.1`,
2. pomiędzy instancjami w klastrze realizowana przez `overlay network`,
3. między instancjami i serwisami realizowana przez `kube-proxy`, 
4. między serwisami, a światem realizowana serwisami typu `LoadBalancer` lub
   mechanizmem `Ingress`,

Poza nakładką sieciową realizującą połączenie między kontenerami (w ramach
adresu `127.0.0.1`) składającymi się na aplikację
istnieją jeszcze komunikacja aplikacji z serwisami i serwisami z siecią zewnętrzną.


##### Serwis
(ang. `Service`) jest podstawowym sposobem na zautomatyzowanie komunikacji z
instancjami aplikacji zarówno w obrębie klastra jak i z poza niego.
Podstawowymi rodzajami serwisów są:

- `ClusterIP` udostępniający instancję na wewnętrznym adresie IP,
- `NodePort` udostępniający instancję na zewnętrznym adresie IP i porcie węzła
  na którym został uruchomiony,
- `LoadBalancer` konfigurujący zewnętrzną usługę przekierowującą zapytania do
  automatycznie tworzonego serwisu typu `ClusterIP` lub `NodePort`,


##### `Ingress`
jest mechanizmem umożliwiającym eksponowanie instancji poza klaster, tak jak ma
to miejsce w serwisie typu `LoadBalancer`, ale dającym większe możliwości
konfiguracji, na przykład eliminując zależność od usług chmurowych.
Obecnie istnieją kontrolery `Ingress` bazujące na serwerze [`nginx`](https://github.com/kubernetes/ingress-nginx)
i [`GCE`](https://github.com/kubernetes/ingress-gce).


#### Zarządzanie dostępami

Podstawowymi pojęciami związanymi z zarządzaniem dostępami w `k8s` są
uwierzytelnianie, autoryzacja i przestrzenie nazw (obiekt `Namespace`).

##### Uwierzytelnianie
jest pierwszym krokiem w każdym zapytaniu do API.
Polega na weryfikacji, że użytkownik (lub wewnętrzna aplikacja) jest tym za kogo
się podaje. Podstawowymi sposobami uwierzytelniania są:

- certyfikaty klienckie X509,
- statyczne przepustki (ang. _token_),
- przepustki rozruchowe (ang. _bootstrap tokens_),
- statyczny plik z hasłami,
- przepustki kont serwisowych (ang. `ServiceAccount` tokens),
- przepustki OpenID Connect,
- zapytanie uwierzytelniające do zewnętrznego serwisu (ang. _webhook_),
- proxy uwierzytelniające.

Ze względu na prostotę i uniwersalność rozwiązania w pracy zostaną wykorzystane
tylko konta serwisowe.

##### Autoryzacja
jest drugim etapem zapytania do API. Polega na weryfikacji, że użytkownik jest
uprawniony do korzystania z danego zasobu.

Najpopularniejszym sposobem autoryzacji jest [`RBAC`](https://kubernetes.io/docs/admin/authorization/rbac/)
(ang. _Role Based Access Control_).
Odbywa się ona na podstawie ról (`Role` i `ClusterRole`), które nadają
uprawnienia i są przypisywane konkretnym użytkownikom lub kontom przez
`RoleBinding` i `ClusterRoleBinding`.

##### Przestrzeń nazw
(obiekt `k8s` `Namespace`) jest logicznie odseparowaną częścią klastra.
Pozwala na współdzielenie jednego klastra przez wielu niezaufanych użytkowników.
Standardowym zastosowaniem jest wydzielanie środowisk produkcyjnych, QA i
deweloperskich.

Jak sama nazwa wskazuje role z dopiskiem `Cluster` mogą dać dostęp do wszystkich
przestrzeni nazw jednocześnie oraz zasobów, które ich nie mają.
Przykładem zasobu nieposiadającego swojej przestrzeni nazw jest węzeł (`Node`)
lub zakończenie API `/healthz`.

Role bez dopisku `Cluster` operują w ramach jednej przestrzeni nazw.
