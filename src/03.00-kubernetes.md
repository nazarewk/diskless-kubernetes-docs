
# System Kubernetes

[`Kubernetes`](https://kubernetes.io/) został stworzony przez firmę Google na
bazie ich wewnętrznego systemu `Borg`, a następnie udostępniony na zasadach
otwartego oprogramowania (ang. _open-source_). Charakteryzuje się korzystnym
stosunkiem kosztów zarządzania do oferowanych możliwości.

##### `Pod`
jest podstawową i niepodzielną jednostką aplikacyjną klastra `k8s` dalej zwaną
instancją aplikacji lub po prostu instancją. W rozdziale "Podstawowe
rodzaje obiektów aplikacyjnych" znajdują się bardziej szczegółowe informacje
dotyczące tego zagadnienia.

##### Kontroler
jest ogólnym określeniem grupy obiektów zarządzających instancjami aplikacji.

##### Zarządzanie klastrem
rozumiem jako zbiór czynności i procesów polegających na przygotowaniu klastra
do użytku oraz definiowanie aplikacji realizującymi usługi na poziomie klastra,
takimi jak:

- tworzenie klastra,
- dodawanie i usuwanie fizycznych węzłów,
- integracja z sieciowym systemem plikowym,
- integracja z zewnętrznymi systemami zarządzania kontami użytkowników,
- nadawanie uprawnień użytkownikom i procesom,
- centralny system zbierania dzienników aplikacji
  (ang. _centrallized logging system_),
- centralny system monitorujący obciążenie węzłów,

##### Wykorzystanie klastra
rozumiem jako uruchamianie dowolnych aplikacji na wcześniej skonfigurowanym
klastrze.

##### Stan w klastrze Kubernetes
zdefiniowany jest jako konfiguracja, do której klaster dąży.

##### Status w klastrze Kubernetes
zdefiniowany jest jako rzeczywista konfiguracja, w której klaster się w danej
chwili znajduje.

Zwykle stan i status klastra szybko się ze sobą zbiegają, ale nie jest to
regułą. Dwoma najczęstszymi powodami braku ich synchronizacji są niewystarczające 
zasoby lub utrata węzła roboczego.

W pierwszym przypadku stan klastra może wskazywać na istnienie 5 instancji
aplikacji, ale pamięci RAM wystarcza na uruchomienie tylko 3. Więc bez zmiany
infrastruktury brakujące 2 instancje nigdy nie zostaną uruchomione. W momencie
dołączenia kolejnego węzła klastra może się okazać, że posiadamy już wymagane
zasoby i aplikacja zostanie uruchomiona w pełni, czyli stan aplikacji pokryje
się z jej statusem.

W drugim przypadku mając działające 4 instancje aplikacji na 2
węzłach, po utraceniu drugiego węzła stan kontrolera będzie nadal wskazywał na
4 instancje, a status na 2. W ciągu kilku do kilkudziesięciu sekund kontroler
zauważy braki, uruchomi brakujące 2 instancje na pierwszym węźle i przez
to doprowadzi status klastra do stanu docelowego. 
